Diskussionerne om præsident Barack Obamas omstridte sundhedsreform er gået ind i en ny fase.

Barack Obama har torsdag givet efter for politisk pres i sit eget demokratiske parti og gjort det klart, at han vil forlænge eksisterende ordninger i endnu et år for de amerikanere, som er glade for deres nuværende sygeforsikring.

Præsidenten erkender, at hans reformplaner ville få en for "hård start", hvis tidsplanen ikke ændres.

Beslutningen betyder, at amerikanere, der ellers ville blive berørt af Obamacare imod deres ønsker, kan forlænge sygeforsikringer et år.

Det sker, efter at millioner af amerikanere har fået at vide af deres forsikringsselskaber, at deres sygesikring ophører, fordi den ikke lever op til krav i den nye reform.

- Dette vil ikke løse alle problemer, men det vil hjælpe mange mennesker. Vi vil gøre, hvad vi kan for at hjælpe amerikanerne, siger Obama.

Hans kommentar kommer i forlængelse af de mange tekniske og administrative problemer, som har været med til at skabe et voksende oprør mod dele af reformen i præsidentens eget parti.

Mange demokrater frygter, at de vil miste politisk opbakning ved midtvejsvalget i 2014 fra borgere, som var glade for deres ordninger, selv om de ikke levede op til fastsatte minimumkrav.

Til trods for adskillige løfter fra Obama og andre demokrater har mange amerikanere følt sig presset og usikre i forhold til den nye sygeforsikring.

- Demokraterne i Senatet er enige om, at det er nødvendigt med ændringer i sygeforsikringsplanen, siger Nancy Pelosi, som er partiets flertalsleder i dette kammer af Kongressen.

Pelosi understreger, at de nødvendige ændringer er administrative og ikke ændrer kernen i reformen.

Mange republikanere er stærkt imod reformen, som de ser som en voldsom ekspansion af den føderale regerings indflydelse.

- Den eneste måde, hvorpå vi fuldt og helt kan beskytte den amerikanske befolkning, er ved helt at opgive denne reform en gang for alle, siger John Boehner, som er Republikanernes flertalsleder i Repræsentanternes Hus.

/ritzau/Reuters